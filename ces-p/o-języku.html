
<!doctype html>
<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<title>o języku | podręcznik czeski | język maryjski</title>
<meta name="description" content="język maryjski">
<meta name="keywords" content="język maryjski">
<link rel="stylesheet" href="../pliki/css.css">
</head>
<body>

<ul class="breadcrumbs">
<li><a href="../index.html">język maryjski</a></li>
<li><a href="../ces-p.html">podręcznik czeski</a></li>
<li>o języku</li>
</ul>

<h1>kilka podstawowych wiadomości o języku czeskim</h1>

<p>Język czeski należy do grupy języków słowiańskich, która obejmuje również języki: słowacki, polski, łużyckie (tzn. dolno- i górnołużycki), rosyjski, ukraiński, białoruski, serbsko-chorwacki, słoweński, macedoński i bułgarski.</p>
<p>Najbliższe czeszczyźnie języki — słowacki, polski i łużyckie — tworzą razem z nią ściślejszą grupę zachodniosłowiańską, wykazującą bardzo znaczne podobieństwa zarówno w leksyce, jak i w budowie gramatycznej.</p>
<p>Początki literackiego języka czeskiego, występującego w postaci dialektu kulturalnego, sięgają wieku XIII. Kształtował się on przez wieki jako język ogólnonarodowy na bazie narzecza Czech środkowych z miastem stołecznym Pragą, głównym ośrodkiem życia kulturalnego i politycznego.</p>
<p>Wiek XIV przynosi znaczny rozwój piśmiennictwa narodowego, zaś wieki XV i XVI rozpoczynają „wiek złoty” w rozwoju czeskiego języka literackiego. Okres ten otwiera działalność literacka mistrza Jana Husa (1371–1415), która wiąże się ściśle ze wspaniałym rozkwitem oświaty i kultury umysłowej w kraju. Wybitną rolę w dobie Reformacji odegrała Jednota Braci Czeskich (założona w r. 1457). Przekład Pisma świętego dokonany przez Braci Czeskch (tzw. Biblia Kralicka wydana w 6 tomach w latach 1579–94) wytworzył trwałe podwaliny pod dalszy rozwój czeskiego języka literackiego. Rozwój ten uległ później zahamowaniu po katastrofie politycznej, jaką wywołała przegrana przez Czechy w 1620 r. bitwa pod Białą Górą. Z samodzielnego królestwa wchodzącego w skład Rzeszy stały się Czechy do poł. XIX w. krajem dziedzicznie rządzonym przez Habsburgów, germanizowanym i poddawanym represjom. Dopiero koniec wieku XVIII i szczególnie wiek XIX — epokę tę określa się mianem Odrodzenia Narodowego — przynoszą odrodzenie zarówno narodu, jak i języka czeskiego.</p>
<p>Każdy Polak uczący się języka czeskiego może sporo zrozumieć nawet bez uprzedniego przygotowania, ponieważ oba języki zawierają wiele prawie jednakowych wyrazów mających takie samo lub podobne znaczenie. Mogą jednak powstawać nieporozumienia, ponieważ wyrazy brzmiące w obu językach podobnie mają niekiedy odmienne znaczenie, np. <b>posel</b> znaczy <i>posłaniec</i>, a <b>poslanec</b> — <i>poseł</i>.</p>
<p>Wiele wspólnych właściwości zawiera również gramatyka.</p>

<hr>
</body>
</html>
